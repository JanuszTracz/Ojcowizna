# O stanie polskiej telewizji i pomyśle na naprawę jej.

###Do wszystkich zainteresowanych.
Polska telewizja przeżywa w tym momencie kryzys. Dotyczy to nie tylko telewizji publicznej, ale też stacji prywatnych. Problem: ludzie przestają ją oglądać. Gdy porównamy tę sytuację do rynków zachodnich to jest to sytuacja śmieszna, gdzie telewizja przeżywa swój drugi złoty okres. W poszukiwaniu dobrej historii ludzie chętniej sięgną po dobry serial, niż po książkę lub film. Sami twórcy coraz chętniej idą właśnie w tym kierunku - serial, nawet jednosezonowy, jest o wiele dłuższy niż film, przez co pozwala na zawarcie większej ilości wątków i dogłębniejsze rozwinięcie postaci. Forma także ewoluowała, bowiem nie jest już zlepkiem scen ludzi rozmawiających w różnych lokacjach, ale niekiedy wręcz artystycznym dziełem sztuki. Jednak w żaden sposób nie przekłada się to na polski rynek. Seriale w Polsce dzielą się na: te oglądane przez nasze mamy i babcie, oraz te których też nie da się oglądać. Istnieje w Polsce nisza, której nikt w tym kraju nie umie wykorzystać - dotyczy to wszystkich stacji od publicznych, po komercyjne i kablowe. Nawet ci nadawcy znani w innych krajach z poważnego podejścia do sztuki tworzenia seriali, w naszym kraju błądzą jak dzieci we mgle, najczęściej idąc na łatwiznę i produkując polską wersję znanego formatu. Na ogół nieudolnie, nie zbliżając się jakością do oryginalnej produkcji.

W czym problem? Czy polski widz tak bardzo się różni od amerykańskiego? Wszak większość młodych ludzi, uznawanych za kreatorów tego co modne, zachwyca się stale produkcjami takimi jak Breaking Bad i Fargo. Seriale takie jak Gra o Tron czy House of Cards ściągają przed ekran również dojrzalszego widza, łącząc całe rodziny przed ekranem. Czego więc brakuje polskim tworom? Powodów może być kilka, jeden wydaje się być oczywisty: **naturalności**. Polskie stacje telewizyjne mylą tęsknotę polskiego widza za zachodnią jakością produkcji z tęsknotą za zachodnimi, wyolbrzymionymi realiami. Polski "detektyw" badający w zespół z "koronerem" denata, posługując się przy tym wielkomiejskim slangiem i zachowaniem sztuczniejszym niż hollywoodzki uśmiech wywołać może tylko przewrócenie oczami. Może w czasach Olgierda Halskiego takie naśladownictwo 1:1 było czymś świeżym i do zaakceptowania, ale teraz to się najwyraźniej nie sprzeda. Bo dlaczego by miało, skoro można przełączyć kanał i tam oryginalny Horatio Caine też rozwiąże zagadkę w 45 minut, ale lepiej i bardziej efektownie.

Potrzebny jest zatem serial robiony po zachodniemu, ale nie bezmyślnie małpujący go. Ze stałą, wielowątkową historią misternie rozwijaną z odcinka na odcinek, z sezonu na sezon. Z bohaterami z prawdziwymi emocjami, motywacjami i ambicjami, a nie kartonowymi wycinankami z dialogami pisanymi przez generator tekstu. Jednocześnie musi zachować ten pierwiastek polskości, coś co wskazywałoby że jest to nasze, przez nas zrobione, a nie jest tanią formą naśladowania lepszych.

Przede wszystkim potrzebujemy anty-bohatera z prawdziwego zdarzenia. To taki typ protagonisty, który na zachodzie pojawia się w praktycznie każdej nowej produkcji (Sopranos, Breaking Bad, House of Cards, House MD, Hannibal, Boardwalk Empire, i wiele, wiele innych) a w Polsce praktycznie nie istnieje. Wszak widzowie chcą oglądać wyłącznie utalentowanych i pięknych lekarzy w lśniących kitlach, prawników w swoich gustownych kawalerkach i samochodach w lizing, albo gliniarzy z wewnętrznymi demonami ale jednocześnie niezachwianym kręgosłupem moralnym. Albo pracowników wszelkiej maści korporacji, których problemami jest 'dedlajn', 'esajpowe esajmenty', doniesienie na Zośkę do menadżera, czy też przespanie się z Darkiem czy może z Michałem. Ziew.

W historii polskiej telewizji już pojawił się kiedyś taki jeden anty-bohater. Pozornie wydawał się czarnym charakterem z krwi i kości, ale im lepiej go poznawano, zza maski chłodu i cynizmu spozierała twarz zwyczajnego pragmatyzmu dyktowanego doświadczeniem życiowym. Choć przedstawiano o jako wcielenie szatana, był niczym więcej niż uosobieniem kapitalizmu. Tą osobą jest **Janusz Tracz.**

Co mogłoby więc być rozwiązaniem opisywanego problemu? **Serial o początkach Janusza Tracza w czasach głębokiego PRL-u ze wstawkami ze współczesności.** Brzmi jak żart. I to w zasadzie jest bardzo dobry żart. Ale gdy pomyśleć o tym dłużej, gdy już przeskoczy się początkową granicę śmieszności, to zaczyna brzmieć nawet ciekawie. 

## Dlaczego to miałoby się udać?
Komuna to wyjątkowo nośny i niezwykle ciekawy fragment polskiej historii. Od jej zakończenia minęło 26 lat czyli już jedna pełna generacja, jednakże bezowocnie szukać jakichś współczesnych dzieł dziejących się w tamtym okresie. Nie dziwota - byliśmy tym katowani wcześniej. Ale dla dużej ilości widzów, prawdziwa komuna to albo mgliste wspomnienie dzieciństwa, albo coś czym straszyli rodzice. Młodzi ludzie nie mają świadomości realiów tamtych czasów, jedynie to co, wcześniejsze pokolenie im przekazało. Serial z aspektem historycznym polskich lat 80. ubiegłego stulecia to nisza która aż się prosi o wypełnienie. Pokazanie że życie w tamtych czasach, niby nie było aż tak oderwane od współczesności, lecz mimo wszystko zmieniło się nie do poznania. Ale przecież jest tyle seriali i filmów z tamtej epoki które dość barwnie oddają tamte czasy, to one nie wystarczą? Nie. Potrzeba czegoś świeżego, czegoś z obiektywnym spojrzeniem na przeszłość. A spoglądać musi ktoś z teraźniejszości, ktoś kogo ludzie znają. I tutaj do gry wchodzi Tracz.

## Dobra, na co komu właściwe ten Tracz? 
Czy to naprawdę konieczne tak odgrzewać stary kotlet z Plebanii, czy nie można by stworzyć nowej historii, z nowymi bohaterami? Po prawdzie to niby można, ale pójście w Tracza to o wiele lepszy pomysł. Istnieje szansa że nowa postać się nie przyjmie wśród widzów, a właśnie charyzmatyczny protagonista którego losami widzowie naprawdę się przejmą to element spinający cały serial. Trzeba by poświęcić dużo czasu na rozwinięcie takiej postaci (a w polskich warunkach nawet więcej niż normalnie). A Tracz jest znany. Ludzie wiedzą z czym go utożsamiać i jakich akcji się po nim spodziewać. Tracz, dobrze bądź źle jest jedną z najbardziej rozpoznawalnych postaci w polskiej współczesnej telewizji. Nawet ludzie którzy Plebanii nigdy nie oglądali, gdzieś kiedyś osłuchali się z tą postacią i wiedzą że jest on pozornym uosobieniem diabła. Można wręcz zaryzykować tezę, że jest postacią kultową. Istnieje ponad 1500 odcinków rozbudowywania jego postaci. Teraz wystarczyłoby 50 na odwrócenie jego postrzegania przez szeroką widownię.

## Zaraz, ale czy Plebania to nie był banalny tasiemiec dla mas?
Była, choć znajdą się zwolennicy tego serialu, wymieniający jego liczne zalety. Jego ewentualna jakość jest bez znaczenia. Ważne jest to że dostaliśmy tam postać której historia wymaga dokończenia i dopowiedzenia, bo do tej pory interesuje wielu ludzi. I można to zrobić w zupełnie innym formacie, a nie tylko jako kolejna telenowela do rodzinnego obiadu ciągnąca się przez setki odcinków. Jakość, nie ilość. 

## Co byłoby potrzebne?
Czyli mamy dwie osie czasowe - jedna to okres od lat 80' do przemian ustrojowych i początków lat 90', pokazująca przemianę Tracza. Aby uczynić z niego prawdziwego anty-bohatera, należy rozpocząć od jego niewinnej strony, pokazać powolny rozkład moralności i ukształtowanie się żelaznego charakteru legendarnej postaci. Widz musi zrozumieć co kierowało Traczem i dlaczego podjął on wszystkie decyzje w jego życiu które doprowadziły go do bycia hrubielowskim gangsterem, więcej - widz musi czuć że są one uzasadnione, musi utożsamiać się z nimi i popierać je, mimo powolnego upadku jego dobrej strony. Szmuglowanie fajek przez granicę? A może radzieckie prostytutki? No nie powiecie mi że nie brzmi kusząco montaż pokazujący Tracza liczącego hajs w takt muzyki z epoki. Możliwości jest nieskończenie dużo. Druga oś to współczesność, ale z którego miejsca? Dlaczegoby nie pokazać Tracza w więzieniu - ograbionego ze swojej godności. Nie ma nic i teraz musi odłożyć swoją chłodną fasadę i dostosować się do warunków więziennych aby przeżyć. Załatwia to nam dwie sprawy: jedną to wyeliminowanie wszystkich aktualnych wątków z Plebanii, skoro Tracz już nie mieszka na tej wsi to pozostałe historie z nią związane nie mają znaczenia. Można by wracać do Tulczyna przez retrospekcje po to, aby odpowiedzieć na pytanie: jakim cudem najtwardszy z polskich gangsterów wreszcie trafił za kratki. I w jaki sposób go to zmieni? Czy wyjdzie? Czy jakoś się zemści?

Druga sprawa jest ważniejsza - przywrócenie Dariusza Kowalskiego. Istnieje technologia aby go odpowiednio odmłodzić, ale byłoby to nierealne finansowo aby dokonywać metamorfozy w każdym odcinku. Lepiej pogodzić się z duchem czasu i pozwolić panu Dariuszowi odegrać Tracza fenomenalnie podczas jego późniejszych scen, a rolę młodego rekina powierzyć jakiemuś zdolnemu aktorowi młodego pokolenia. Zdolnemu na tyle aby był w stanie odtworzyć niuanse aktorstwa pana Kowalskiego.

Jednakże samym Traczem serial się nie obroni. Potrzebne byłyby także postacie drugoplanowe z krwi i kości. Łatwo jest być najzdolniejszą osobą w obsadzie gdy wszyscy inni grają jak drewno, bo mają jednowymiarowe role, ale aby wznieść na wyżyny wszyscy muszą reprezentować równie wysoki poziom. Potrzebne byłyby osoby które kształtowałyby postać Tracza na każdym kroku. Jego rodzina, która przecież kiedyś gdzieś tam istniała. Może to oni byli jego motorem napędowym, pierwszym wytłumaczeniem potrzeby władzy (ponieważ jak na razie jest za mało nawiązań do Breaking Bad). Może najlepszy przyjaciel z dzieciństwa który poszedł do seminarium, ale przez chłodniejący stosunek Janusza do Kościoła ich relacje pogarszałyby się, aż do stania się zażartymi wrogami? A może postać księdza który okazałby się skończonym sukinsynem aby dać powód nienawiści do tej instytucji? Albo zaskakujący towarzysz z więziennej celi, z którym Janusz stworzyłby nietypową więź. Pomysłów jest wiele.

Kolejnym aspektem jest jakość produkcji. Zatrudnienie zdolnych aktorów, chętnych scenarzystów to nie wszystko. Diabeł tkwi w szczegółach. Potrzeba by było sypnąć odrobinę więcej kasy, aby mieć dobre zdjęcia i dobry dźwięk, a to wszystko pocięte z dobrym montażem. To, że polski widz jest przyzwyczajony do produkcji które traktują te elementy po macoszemu, jest wynikiem tego że nie ma porównania. Bo tak po prostu jest, że skoro "polskie, to znaczy gorsze". Należy pokazać siłę polskiego fachu produkcyjnego. Która przecież ciągle istnieje. Te z ostatnich polskich filmów które odniosły sukces za granicą dokładnie to pokazały.

## Co można zrobić?
Czy ten projekt miałby szansę na realizację? Dziwniejsze rzeczy się zdarzały, więc czemu nie. Zbyt wiele rzeczy, które pierwotnie były żartami stawały się ciekawą rzeczywistością, więc stuprocentowy sceptycyzm nie jest wskazany w tym przypadku. Ale można tu sobie snuć historie ile wlezie, to jest proste. Najtrudniejszym etapem jest odpowiednie sprzedanie projektu. Napisać scenariusz potrafi dosłownie każdy, ale doprowadzić go do realizacji - to udaje się nielicznym. Jednak w tym konkretnym przypadku, nawet nie ma co jeszcze brać się za scenariusz. Serial Plebania jest produkcji TVP S.A. i Besta Film, w związku z czym wszelkie prawa autorskie do postaci Janusza Tracza pozostają w ich posiadaniu. Wystarczyłaby ich zła wola, aby zabić taki projekt na zawsze. Należałoby więc przekonać osoby za to odpowiedzialne, że taki projekt miałby szanse powodzenia. Można sobie snuć pomysły na historie, na postaci, na rozbudowanie takiego świata przedstawionego, w tym nie ma nic złego. Jednak ważniejsze to "zrobić jakiś hałas", pokazać że ludzie byliby skłonni obejrzeć taki dziwaczny eksperyment: na kanwie smętnej telenoweli nakręcić spin-off ukazujący brutalność systemu i negatywnego bohatera w pozytywnym świetle. Mem internetowy polegający na tęsknocie za Januszem Traczem przekuć na rzeczywistą chęć zmiany oblicza polskiej telewizji. W najdziwniejszy, możliwy sposób, ale właśnie takie oblicze powinna mieć rewolucja. Trzeba pisać ile wlezie, dyskutujcie ile tylko się da, przekonać znajomych, używajcie do tego mediów społecznościowych, tworzyć memy i pasty o najtwardszym z polskich biznesmenów któremu niejaki Waldemar Jaroszy mógłby sznurówki wiązać w markowych skórzanych butach. Niech nasz głos będzie zauważony przez decydentów z TVP.

## W skrócie:

### Argumenty za stworzeniem serialu o Traczu:

* potwierdzenie misyjności TVP poprzez wyprodukowanie oryginalnej polskiej produkcji stojącej na wysokim poziomie
* wstrzelenie się w niszę jaką jest brak współczesnych produkcji dziejących się w czasach PRL
* wstrzelenie się w niszę i dostosowanie rynku do młodszego widza który kieruje się w stronę zachodu w poszukiwaniu wartościowych historii
* serio, dobra historia w serialu w dzisiejszych czasach to jest nisza, więc jak to świadczy o poziomie polskiej telewizji który trzeba ratować
* reaktywowanie quasi-kultowego choć sprawdzonego serialu jest tańsze i bezpieczniejsze niż zupełnie nowa historia
* postać Janusza Tracza jest za dobrze skonstruowana aby poszła na zmarnowanie
* zagranie na nosie ludziom którzy nie wierzyliby w ten pomysł od początku

### Argumenty przeciw:

* czy pan Dariusz Kowalski byłby skłonny wrócić do tej roli? Bez niego nawet nie ma co dalej dywagować na ten temat
* koszty produkcji: nie można by tego projektu zrobić na pół gwizdka, więc należałoby wydać na to odpowiednią sumę pieniędzy
* czy fascynacja Traczem nie minie za szybko?
* młodych ludzi nie trzeba by wiele przekonywać do oglądania, jeżeli produkcja trzymałaby poziom, bardzo szybko przeskoczyliby pierwotną barierę "eee, to jest serial na podstawie Plebanii? tej Plebanii?", ale większą część stanowią jednak widzowie dojrzalsi, starsi. To przede wszystkim ich trzeba byłoby odpowiednio przekonać do oglądania takiego serialu, ale nie tworzyć go wyłącznie pod nich.
